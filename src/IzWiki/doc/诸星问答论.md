# 诸星问答论

## 前言

本篇均摘录自《紫微斗数全书》，里面所有观点不代表本站观点，只是为了内容的完整性将古籍内容收录整理以方便有需要的人查阅。请理性阅读和看待本篇问答所有观点。

## 问紫微所主若何？

答曰

>紫微属土，乃中天之尊星为帝座，主掌造化枢机，人生主宰。仗五行育万物，以人命为之立定数。 安星缠各根所司，处年数常掌爵禄。诸宫降福能消百恶。 须看三台，盖紫微守命是中台，前一位是上台，后一位是下台。俱看在庙旺之乡否，有何吉凶之守照。如庙旺化吉甚妙，陷又化凶甚凶。 吉限不为美，凶限则凶也。 人之身命若值禄存同宫，日月三合相照，贵不可言。 无辅弼同行则为孤君，虽美玉不足。更与诸杀同宫，或诸凶合照，君子在野，小人在位。 主人奸诈假善，平生恶积。与囚同居，无左右相佐，定为胥吏。 如落疾厄、兄弟、奴仆、相貌、四陷宫，主人劳碌作事无成，虽得助亦不为福。更宜详细宫度，应究星缠之论。 若居官禄身命，三宫最要左右守卫。天相禄马交驰，不落空亡，更坐生乡，可为贵论。 如魁钺三台星会吉星。则三台八座矣。帝会文昌拱照，又得美限扶，必文选之职。 帝降七杀为权，有吉同位，则帝相有气。诸吉咸集，作武官之职。 财帛田宅有左右守卫，又与武曲太阴同度，不见恶星，必为财赋之官。更与武曲禄存同宫，身命中尤为奇特。 男女宫得祥佐吉星，主生贵子。若独守无相佐，则子息孤单。 妻宫会吉，得贵美夫妇谐老，亦要无破杀。 迁移虽是强宫，更要相佐，有吉星照命，则因人之贵。福德在男为陷地，女为庙乐，逢吉则吉，逢凶则凶。

希夷先生曰

>紫微为帝座，在诸宫能降福消灾，解诸星之恶虚。能制火铃为善，能降七杀为权。 若得府相左右昌曲吉集，无有不贵。不然亦主巨富。纵有四杀冲破亦作中局。 若遇破军辰戌丑未，主为臣不忠，为子不孝之论。女命逢之作贵妇断。加杀冲破，亦作平常不为下贱。

歌曰

>紫微原属土，官禄宫主星，有相为有用，无相为孤君，  
诸宫皆降福，逢凶福自申，文昌发科甲，文曲受皇恩，  
僧道有师号，快乐度春秋，吉星皆拱照，为吏协公平，  
女人会帝座，遇吉事贵人，若与桃花会，飘荡落风尘，  
擎羊火铃聚，鼠窃狗偷群，三方有吉拱，方作贵人评，  
若还无辅弼，诸恶共饮凌，帝为无道主，考究要知因，  
二限若遇帝，喜气自然新。  

玉蟾先生曰

>紫微乃中天星主，为众星之枢纽，为造化也。  
大抵为人命之主宰，掌五行育万物，各有所司。   
以左辅右弼为相，以天相昌曲为从，以魁钺为传令，  
以日月为分司，以禄马为掌爵之司，以天府为帑藏之主，  
身命逢之，不胜其吉。 如遇四杀（羊陀火铃）、劫空冲破，定是僧道。  
此星在命，为人厚重，面紫色，专作吉断。  

## 问天机所主如何？

答曰

>天机属木，南斗第三益算之善星也。后化气曰善，又得地合之行事，解诸星之顺逆。定数于人命，逢诸吉咸集，则万事皆善。勤于礼佛，敬乎六亲，利于林泉，宜于僧道。无恶虐不仁之心，有灵机应变之志。渊鱼察见，作事有方。女命遇之为福，逢吉为吉，遇凶为凶。或守于身，更逢天梁，必有高艺随身。习者宜详玩之。 

希夷先生曰

>天机益寿之星，若守身命，主人异常。与天梁、左右、昌曲交会，文为清显，武为忠良。若居陷地，四杀冲破，是为下局，当为僧道之清闲。凡入二限逢之，兴家创业更改。女人吉星拱照，主旺夫益子。有权禄则为贵妇。落局羊陀火忌冲破，主下贱残疾刑克。

歌曰

>天机兄弟主，南斗正曜星，作事有操略，禀性最高明，所为最好尚，亦可作群英  
会吉主享福，入格居翰林，巨门同一位，武职压边庭，亦要权逢杀，方可立功名  
天梁星同位，定作道与僧，女人若逢此，性巧必淫奔，天同与昌曲，聚拱主华荣  
辰戌子午地，入庙有功名，若在寅卯位，四杀并破军，羊陀及火玲，若与诸杀会，  
灾患有虚惊，武暗廉破会，两目少光明，二限临此宿，事必有变更。 

玉蟾先生曰

>天机南斗善星，故化气曰善。  
佐帝令以行事，解诸凶之逆节。  
定数于人命之中，若逢吉聚则为富贵，若逢冲杀亦必好善。  
孝义六亲，勤于礼佛，无不仁不义之为，有灵通变达之志。  
女命逢之，多主福寿。其在庙旺有力，陷地无力。  

## 问太阳所主若何？

答曰

>太阳星属火，日之精也。乃造化之表仪，在数主人有贵气，能为文为武。诸吉集则降祯祥，处黑星则劳心费力。若随身命之中，居于庙乐之地。为数中之至曜，乃官禄之枢机。后化贵化禄，最宜在官禄宫。男作父星，女为夫主。命逢诸吉守照，更得太阴同照，富贵全美。若身居之，逢吉聚，则可在贵人门下客，否则公卿走卒。夫妻亦为强宫，男为诸吉聚，可因妻得贵。陷地加杀，伤妻不吉。男女宫得八座，加吉星在庙旺地，主生贵子，权柄不小。若财帛宫于旺地，会吉相助，不怕巨门缠，其富贵绵远矣！若旺相无空劫，一生主富。居田宅，得祖父荫泽。若左右诸吉星皆至，大小二限俱到，必有骤兴之喜。若限不扶，不可以三合论议，恐应小差。女命逢之，限旺亦可共享。与铃刑忌集限，目下有忧，或生克父母。刑杀聚限，有伤官之忧，常人有官非之挠。与羊陀聚则有疾病，与火铃合其苦楚不少。推而至此，祸福了然。迁移宫其福与身命不同，难招祖业，移根换叶，出祖为家。限步逢之，决要动移。女命逢之不吉，若福德宫有相佐，招贤明之夫。父母宫男子单作父星，有辉则吉，无辉克父。

希夷先生曰

>太阳星周天历度输转无穷。喜辅弼而佐君象，以禄存而助福。所忌者，巨暗遭逢。所乐者，太阴相旺。诸宫会吉则吉、黑道遇之则劳。守人身命，主人忠鲠，不较是非。若居庙旺，化禄化权，允为贵论。若得左右、昌曲、魁钺三合拱照财官二宫，富贵极品。加四杀，亦主饱暖，僧道有师号。女人庙旺，主旺夫益子，加权禄封赠，加杀主平常。

歌曰

>太阳原属火，正主官禄星，若居身命位，禀性最聪明，慈爱量宽大，  
福寿享遐龄，若与太阴会，骤发贵无伦，有辉照身命，平步入金门，  
巨门不相犯，升殿承君恩，偏垣逢暗度，贫贱不可言，男人必克父，  
女命夫不全，火铃逢若定，羊陀眼目昏，二限若值此，必定卖田园。 

玉蟾先生曰

>太阳司权贵为文，遇天刑为武。在寅卯为初升，在辰巳为升殿。  
在午为日丽中天，主大富贵。在未申为偏垣，作事先勤后惰。  
在酉为西没，贵而不显，秀而不实。在戌亥子为失辉，更逢巨暗一生劳碌贫忙。  
更主眼目有伤，与人寡合招非。女命逢之，夫星不美，遇耗则非礼成婚。  
若与禄存同宫，虽主财帛，亦辛苦不闲。若与左右同宫则为贵论。  
又嫌火铃、刑忌，未免先克其父。此星男得之为父星，女得之为夫星。  

## 问武曲星所主为何？

答曰

>武曲北斗第六星，属金，乃财帛宫主。与天府同宫有寿，其施权于十二宫分，其临地有庙、旺、陷宫。主于人，性刚果决，有喜有怒，可福可灾。若陷囚会于震宫，必为破主淹留之举。与禄马交驰，发财于远郡。若贪狼同度，悭吝之人。破军同财乡，财到手而成空。诸凶聚而作祸，吉集以成祥。

希夷先生曰

>武曲属金，在天司寿，在数司财。怕受制入陷，喜禄存而同政。与太阴以互权，天府、天相为佐贰之星，财帛田宅为专司之所。恶杀耗囚会于震宫，必见木压雷震。破军贪狼会于坎宫，必主投河溺水。会禄马则发财远郡。贪狼会则少年不利。所谓武曲守命福非轻，贪狼不发少年郎是也。庙乐桃花同宫，利己损人。七杀火星同宫，因财被劫。遇羊陀则孤克，遇破军难显贵。若与破军同位，更临二限之中，定主是非之挠。盖武曲守命，主人刚强果断，甲己生人福厚，出将入相。更得贪火冲破，定为贵格。喜西北生人，东南生人平常，不守祖业。四杀冲破孤贫不一，破相延年。女人吉多为贵妇，加杀冲破孤克。

## 问天同星所主若何？

答曰

>天同星属水，乃南方第四星也，为福德宫之主宰。复云：化福最喜遇吉曜，助福添祥，为人廉洁，貌禀清奇。有机枢无亢激，不怕七杀相侵，不怕诸杀同缠。限若逢之，一生得地，十二宫中皆曰福，无破定为祥。 

希夷先生曰

>天同南斗益算保生之星，化禄为善，逢吉为祥，身命值之，主为人谦逊，禀性温和。必慈鲠直，文墨精通，有奇志无凶激。不忌七杀相侵，不畏诸凶同度，十二宫中皆为福论。遇左右昌梁贵显，喜壬乙丙生人，巳亥得地。不宜六庚生人居酉地，终身不守。会四杀居巳亥为陷，残疾孤克。女人逢杀冲破，刑夫克子。梁月冲破，合作偏房，僧道宜之，主享福。

## 问廉贞所主若何？

答曰

>廉贞属火，北斗第五星也。在斗司品秩，在数司权令。不临庙旺，更犯官符，故曰化囚为杀。触之不可解其祸，逢之不可测其祥。主人心狠性狂，不习礼义。逢帝座执威权，遇禄存主富贵，遇文昌好礼乐，遇杀曜显武职，在官禄有威权，在身命为次桃花。若居旺宫，则赌博迷花而致讼。限逢巨门于陷地，则是非起于官司。逢财星耗合祖业必破，遇刑忌则脓血不免。遇白虎则刑杖难逃，遇武曲于受制之乡，恐木压蛇伤。同火曜于陷空之地，主投河自缢。破军与日月以济行，目疾而不免。限逢至此，灾不可攘。只宜官禄身命之位，遇吉福映，逢凶则不慈。若在他宫，祸福宜详。

歌曰

>廉贪巳亥宫，遇吉福盈丰，应过三旬后，须防不善终。

## 问天府所主若何？

答曰

>天府属土，南斗主令第一星也。为财帛之主宰，在斗司福权之宿，会吉皆为富贵之基，定作文昌之论。

希夷先生曰

>天府乃南斗延寿解厄之星，又曰司命。上相镇国之星，在斗司权，在数则职掌财帛、田宅、衣禄之神。为帝之佐贰，能制羊陀为从，能化火铃为福。主人相貌清奇，禀性温良端雅。与昌曲会，必登首选。逢禄存武曲，必有巨万之富。秘云：天府为禄库，命逢终是富是也。不喜四杀冲破，虽无官贵，亦主财田富足。以田宅财帛为庙乐，以奴仆相貌为陷弱。以兄弟为平常，命逢之得相佐，主夫妻子女不缺。若值空亡是为孤立，不可一例而推断，大抵此星多主吉。又曰：此星不论诸宫皆吉，女命得之清正机巧，旺夫益子，虽见冲破，亦以善论，僧道宜之有师号。

歌曰

>天府为禄库，入命终是富，万倾置田庄，家资无论数，  
女命坐香闺，男人食天禄， 此是福吉星，四外无不足。  

## 问太阴星所主若何？

答曰

>太阴乃水之精，为田宅主，化富，与日为配。天仪表有上弦下弦之用，黄到黑到分势尚好，亏数定庙乐。其为人也聪明俊秀，其禀性也端雅纯祥。上弦为要之机，下弦减威之论。所值不以所见无妨，若相生坐于太阳，日在卯，月在酉，俱为旺地，为富贵之基。命坐银辉之宫，诸吉咸集，为享福之论。若居陷地，则落弱之名。若上弦下弦，仍以不逢巨门为佳。身若居之，则有随娘继拜，或离祖过房。身命若见恶杀交冲，必作伤残之论。除非僧道，反获祯祥。决祸福最为要紧，不可参差。又或与文曲同居身命，定是九流术士。男为妻宿，又作母星。 

希夷先生曰

>太阴化禄与日为配，以卯辰巳午未为陷地，以酉戌亥子丑为得垣。酉为西山之门，为东潜之所。嫌巨曜以来缠，怕羊陀以同度，廉囚相犯，七杀相冲，恐非得意之垣，定作伤残之论。此星属水，为田宅宫主，有辉为福，失陷必凶。男女得之，皆为母星，又作妻宿。若在身命庙乐，吉集主富贵。在疾厄遇陀暗为目疾，遇火铃为灾，值贪杀损目。在父母，如陷地失辉，遇流年白虎太岁，主母有灾。此虽纯和之星，但失辉受制则不吉。若逢白虎、丧门、吊客，妻亦慎之。

## 问贪狼所主若何？

答曰

>贪狼北斗解厄之神，第一星也。属水，化气为桃花，为标准，乃主祸福之神。受善恶定奸诈瞒人，授学神仙之术。又好高吟浮荡，作巧成拙。入庙乐之宫，可为祥可为祸。会破军迷花恋酒而丧命，同禄存可吉。遇耗因以虚花，遇廉贞也不洁，见七杀或配以遭刑。遇羊陀主痔疾，逢刑忌有斑痕，二限为祸非轻。与七杀同守身命，男有穿窬之体，女有偷香之态。诸吉压不能为福，众凶聚愈藏其奸。以事藏机，虚花无实。与人交厚者薄，而薄者又厚。故云：七杀守身终是夭，贪狼入庙必为娼。若身命与破军同居，更居三合之乡生旺之地，男好饮而赌博游荡，好女无媒而自嫁，淫奔私窃，轻则随客奔驰，重则游于歌妓。喜见空亡，返主端正。若与武曲同度，为人谄佞奸贪，每存肥己之心，并无济人之意。与贞同，公庭必定遭刑。四杀同，定为屠宰。羊陀交并，必作风流之鬼。昌曲同度，必多虚而少实。与七杀同缠，男女淫邪虚花。巨门交战，口舌是非常有。若犯帝座，无制便为无益之人。得辅弼昌曲夹制，则无此论。陷地逢生又生祥瑞，虽家颠也发一时之财。惟会火铃能富贵，美在财帛与武曲太阴同，终非所自发，则为淫佚。在兄弟子息，俱为陷地。在田宅则破荡祖业，先富后贫。奴仆居于庙旺，必因奴仆所破。夫妻宫男女俱不得美，疾厄与羊陀暗杀交并，酒色之病。迁移若坐火乡，破军暗杀并，流年岁杀迭并，则主遭兵火贼盗相侵。总而言之，男女非得地之星，不见尤妙。

希夷先生曰

>贪狼为北斗解厄之神，陟明之星，其气属木，体属水，故化气为桃花。乃主祸福之神，在数则乐为放荡之事。遇吉则主富贵，遇凶则主虚浮。主人矮小，性刚猛威，机深谋远，随波逐浪，爱憎难定。居庙旺遇火星武职权贵，戊己生人合局。遇天相延寿，会廉武巧艺，得禄存僧道宜之。破杀相冲，飘蓬度日。女人刑克不洁，遇太阴则主淫佚。

## 问巨门所主若何？

答曰

>巨门属水、金。北斗第二星也，为阴精之星，化气为暗。在身命一生招口舌之非；在兄弟则骨肉参商；在夫妻主于隔角，生离死别，纵夫妻有对，不免污名失节；在子息损后方招，虽有而无；在财帛有争竞之意；在疾厄遇刑忌，眼目之灾，杀临主残疾；在迁移则招是非；在奴仆则多怨逆；在官禄主招刑杖；在田宅则破荡祖业；在福德其祸稍轻；在父母则遭弃掷。 

希夷先生曰

>巨门在天，司品万物。在数则掌执是非，主于暗昧，疑是多非，欺瞒天地，进退两难。其性则面是背非，六亲寡合，交人初善终恶。十二宫中若无庙乐照临，到处为灾，奔波劳碌。至亥寅巳申，虽富贵亦不耐久。会太阳则吉凶相半，逢七杀则主杀伤。贪耗同行，因好徒配。遇帝座则制其强。逢禄存则解其厄，值羊陀男盗女娼。对宫遇火铃、白虎，无帝压制，决配千里。三合杀凑，必遭火厄，此乃孤独之数，刻剥之神。除为僧道九流，方免劳神偃蹇，限逢凶曜灾难不轻。

## 问天相星所主若何？

答曰

>天相属水，南斗第五星也。为司爵之宿，为福善，化气曰印，是为官禄文星，佐帝之位。若人命逢之，言语诚实，事不虚伪。见人难，有恻隐之心；见人恶，抱不平之气。官禄得之则显荣，帝座合之则争权。佐日月之光，兼化廉贞之恶。身命得之而荣耀；子息得之而嗣续昌，十二宫中皆为祥福，不随恶而变志，不因杀而改移。限步逢之，富不可量。此星若临生旺之乡，虽不逢帝座，若得左右，则职掌威权。或居闲弱之地，也作吉利，二限逢之主富贵。 

希夷先生曰

>天相南斗司爵之星，化气为印。主人衣食丰足，昌曲左右相会，位至公卿。陷地贪廉武破羊陀杀凑，巧艺安身。火铃冲破残疾，女人主聪明端庄，志过丈夫。三方吉拱封赠论，若昌曲冲破侍妾，在僧道主清高。

歌曰

>天相原属水，化印主官禄，身命二宫逢，定主多财福，形体又肥满，  
语言不轻渎，出仕主飞腾，居家主财谷，二限若逢之，百事看充足。  

## 问天梁星所主若何？

答曰

>天梁属土，南斗第二星也。司寿化气为荫为福寿，乃父母之主命化暴戾为祥和。于人命则性情磊落，于相貌则厚重温谦，循直无私。临事果决，荫于身福及子孙。遇昌曲于财宫，逢太阳于福德三合，乃万全声名。显于王室职位，临于风宪。若逢耗曜，更逢天机及杀，宜僧道，亦受王家制诰。逢贪巨同度而乱礼乱家。居奴仆、疾厄、相貌作丰余之论。见廉贞刑忌，必无灾厄克激之虞；遇火铃刑暗，亦无征战之挠。太岁冲而为福，白虎临而无殃。论而至此，数决穷通之论也。命或对宫有天梁主有寿，乃极吉之星。 希夷先生又曰：天梁南斗司寿之星，化气为荫为寿。佐上帝威权，为父母主，生人清秀温和，形神稳重，性情磊落，善识兵法。得昌曲左右加会，位至台省。在父母宫则厚重威严，会太阳于福德，极品之贵。戊己生人合局，若四杀冲破则苗而不秀，逢天机耗曜，僧道清闲。于贪巨同度，则败伦乱俗。在奴仆疾厄作丰余之论。廉贞刑忌见之，必无克敌之虞。火铃刑暗遇之，亦无征战之挠。太岁冲而为福，白虎会而无灾。奏书会则有意外之荣，青龙动则有文书之喜。小耗大耗交遇所干无成，病符官符相侵不为灾论。女人吉星入庙，旺夫益子，昌曲左右扶持封赠，羊陀火忌冲破，刑克招非不洁，僧道宜之。

歌曰

>天梁原属土，南斗最吉星，化荫名延寿，父母宫主星，田宅兄弟内，得之福自生，  
形神自持重，心性更和平，生来无灾患，文章有声名，六亲更和睦，仕宦居王庭，  
巨门若相会，劳碌历艰辛，若逢天机照，僧道享山林，二星在辰戌，福寿不须论。  

## 问七杀星所主若何？

答曰

>七杀南斗第六星也，属火、金。乃斗中之上将，实成败之孤辰。在斗司斗柄，主于风宪。其威作金之灵，其性若清凉之状。主于数则宜僧道，主于身定历艰辛。在命宫若限不扶夭折，在官禄得地，化祸为祥。在子息，而子息孤单；居夫妇而鸳衾半冷。会刑囚于田宅、父母，刑伤父母，产业难留。逢刑忌杀于迁移、疾厄，终身残疾，纵使一身孤独，也应寿年不长。与囚于身命，折肱伤股，又主痨伤。会囚耗于迁移，死于道路。若临陷弱之宫，为残较减。若值正阴之宫，作祸忧深。流年杀曜莫教逢，身杀星辰戌迭并，身杀逢恶曜于要地，命逢杀曜于三方，流杀又迭并，二限之中又逢，主阵亡掠死。合太阳巨门会帝旺之乡则吉，处空亡犯刑杀遭祸不轻。大小二限合身命逢杀，虽帝制也无功。三合对冲，虽禄亦无力。盖世英雄为杀制，此时一梦南柯。此乃倒限之地，所主务要仔细推详，乃数中之恶曜，实非善星也。 

希夷先生曰

>七杀斗中上将，遇紫微则化权降福，遇火铃则长其杀威。遇凶曜于生乡定为屠宰，会昌曲于要地，情性顽嚣。秘经云：七杀居陷地，沉吟福不生是也。身命二宫逢之定历艰辛，二限逢之遭殃破败。遇帝禄而可解，遭流杀而逢凶。守身命作事进退，喜怒不常。左右昌曲入庙拱照，掌生杀之权，富贵出众。若四杀忌星冲破，巧艺平常之人，陷地残疾。女命旺地，财权服众，志过丈夫。四杀冲破刑克不洁，僧道宜之，若杀凑飘荡，流移还俗。

歌曰

>七杀寅申子午宫，四夷拱手服英雄，魁钺左右文昌会，权禄名高食万锺，  
杀居陷地不堪言，凶祸犹如抱虎眠，若是杀强无制伏，少年恶死到黄泉。  

## 问破军所主若何？

答曰

>破军属水，北斗第七星也，司夫妻、子息、奴仆之神。居子午入庙，在天为杀气，在数为耗星，故化气曰耗。主人暴凶狡诈，其性奸猾，与人寡合，动辄损人。不成人之善，善助人之恶。虐视六亲如寇雠，处骨肉无仁义，惟六癸六甲生人合格主富贵。陷地加杀冲破，巧艺残疾，不守祖业，僧道宜之。女人冲破淫荡无耻。此星居紫微则失威权；逢天府则作奸伪；会紫贪则鼠窃狗盗。与廉贞火铃同度则决起官非；与巨门同度则口舌争斗；与刑忌同度，则终身残疾。与武曲入财位则东倾西败；与文星守命一生贫士。遇诸凶结党破败，遇陷地其祸不轻。惟天梁可制其恶，天禄可解其狂。若逢流杀交并，家业荡空。与文曲入于水域，残疾、离乡。遇文昌于震宫，遇吉可贵。若女命逢之，无媒自嫁，丧节飘流。凡坐人身命居子午，贪狼七杀相拱则威震华夷。或与武曲同居巳宫，贪狼拱亦居台阁。但看恶星何如？甲癸生人入格，到老亦不全美也。在身命陷地，弃祖离宗；在兄弟骨肉参商；在夫妻不正，主婚姻进退；在子息先损后成；在财帛如汤浇雪；在疾厄致尪赢之疾；在迁移奔走无力；在奴仆谤怨逃走；在官禄主清贫；在田宅陷度，祖基破荡；在福德多灾；在父母破相刑克。

## 问文昌星所主若何？

答曰

>文昌主科甲，守身命主人幽闲儒雅，清秀魁梧，博文广记，机变异常，一举成名，披绯衣紫，福寿双全。纵四杀冲破不为下贱。女人加吉得地，衣禄充足。四杀冲破，偏房下贱，僧道宜之。加权禄厚重有师号。

歌曰

>文昌主科甲，辰巳是旺地，利午嫌卯酉，火生人不利，眉目定分明，相貌极俊丽，  
喜于金生人，富贵双全美，先难而后易，中晚有声名，太阳荫福集，传胪第一名。  

## 问文曲星所主若何？

答曰

>文曲属水，北斗第四星也，主科甲文车之宿。其象属水，与文昌同协，吉数最为祥，临身命中作科第之客。桃花浪暖，入仕无疑。于官禄面君颜而执政。单居身命，吏逢凶曜，亦作无名舌辩之徒。与廉贞共处必作公吏官。身与太阴同行，定系九流术士。怕逢破军恐临水以生灾；嫌遇贪狼莅政事而颠倒。逢七杀刑忌囚及诸恶曜，诈伪莫逃。逢巨门共其度，和而丧志。女命不宜于逢，水性杨花。忌入土宫，限临蹭蹬。若禄存、化禄来缠，不可以为凶论。 

希夷先生曰

>文曲守身命，居巳酉丑宫居侯伯。武贪三合同垣，将相之格，文昌遇合亦然。若陷宫 午戌之地，巨门羊陀冲破，丧命夭折，水大惊险。若亥卯未旺地，与天梁天相会主聪明博学，杀冲破只宜僧道。若女命值之清秀聪明主贵，若陷地冲破淫而且贱。

## 问流年昌曲若何？

答曰

>命逢流年昌曲，为科名科甲。大小二限逢之，三合拱照太阳，又照流年禄；小限太岁逢魁钺、左右、台座、日月、科权禄马三方拱照，决然高中无疑。然亦此数星俱全方为大吉，但以流年科甲为主。如命限值之，其余吉曜，若得二三拱照，亦必高中。但二星在巳酉得地，不富即贵，只是不能耐久。

歌曰

>南北昌曲星，数中推第一，身命最为佳，诸吉恐非吉，得居人命上，桃花浪三汲，  
入仕更无虚，从容要辅弼，只恐恶杀临，火铃羊陀激，若还逢陷地，苗而不秀实，  
不是公吏辈，九流工数术，无破宰职权，女人多淫佚，乐居亥子宫，空亡官无益。  

## 问左辅所主若何？

希夷先生曰

>左辅帝极主宰之星，守身命诸宫降福。主人形貌敦厚慷慨风流。紫府禄权若得三合冲照，主文武大贵。火忌冲破，虽富贵不久。僧道清闲，所以温重贤晓，旺地封赠。火忌冲破，以中局断之。

## 问右弼所主若何？

希夷先生曰

>右弼帝极主宰之星，守身命文墨精通。紫府吉星同垣，财官双美，文武双全。羊陀火忌冲破，下局断之。女人贤良有志，纵四杀冲破，不为下贱，僧道清闲。

歌曰

>左辅原属土，右弼水为根，失君为无用，三合宜见君，若在紫微位，  
爵禄不须论，若在夫妻位，主人定二婚，若与廉贞并，恶贱遭钳髡，  
辅弼为上相，辅佐紫微星，喜居日月侧，文人遇禹门，倘居闲位上，  
无爵更无名，妻宫遇此宿，决定两妻成，若与刑囚处，遭伤作盗贼。  

## 问天魁天钺星所主若何？

希夷先生曰

>魁钺斗中司科之星，入命坐贵向贵，或得左右吉聚无不富贵。况二星又为上界和合之神，若魁临命，钺守身，更迭相守。更遇紫微府、日月、昌曲、左右、权禄相凑，少年必聚美妻。若遇大难，必得贵人成就扶助，小人不一，亦不为凶。限步巡逢必主女子添喜，生男则俊雅，入学功名有成。生女则容貌端庄，出众超群；若四十以后逢墓库，不依此断。有凶不以为灾，居官者贤而威武，声名远播。僧道享福，与人和睦，不为下贱。女人吉多宰辅之妻，命妇之论。若加恶杀亦为富贵，但不免私情淫佚。

歌曰

>天乙贵人众所钦，命逢金带福弥深，飞腾名誉人争慕，博雅皆通古与今，  
魁钺二星限中强，人人遇此广钱粮，官吏逢之发财福，当年必定见君王。  

## 问禄存星所主若何？

希夷先生曰

>禄存北斗第三星，真人之宿，主人贵爵，掌人寿基。帝相扶之施权，日月得之增辉。天府武曲为厥职，天梁天同共其祥。十二宫中惟身命、田宅、财帛为要，主富。居迁移则佳，与帝星守官禄宜子孙爵秩。若独守命而无吉化，乃看财奴耳。逢吉逞其权，遇恶败其迹。最嫌落于陷空不能为福，更凑火铃空劫，巧艺安身。盖禄爵当得势而享之，守身命主人慈厚信直，通文济楚。女人清淑机巧能干能为，有君子之志。紫府廉同会合，作禄存上局。大抵此星诸宫降福消灾。

歌曰

>斗北禄存星，数中为上局，守值身命内，不贵多金玉，此为迪吉星，亦可登仕路，  
文人有声名，武人有厚禄，常庶发横财，僧道亦主福，官吏若逢之，断然食天禄。  

又曰

>夹禄拱贵并化禄，金里重逢金满屋，不惟方丈比诸侯，一食万锺犹未足，  
禄存对向守迁移，三合逢之利禄宜，得逢遐迩人钦敬，的然白手起家基。  

## 问天马星所主若何？

希夷先生曰

>诸宫各有制化，如身命临之谓之驿马。喜禄存、紫府、昌曲，守照为吉。如大小二限临之，更遇禄存紫府，流昌必利。如与禄存同宫，谓之禄马交驰，又曰折鞭马；紫府同宫谓之扶轝马；刑杀同宫谓之负尸马；火星同宫谓之战马；日月同宫谓雌雄马；逢空亡谓之死马、亡马；居绝死谓之死马；遇陀罗谓之折足马。以上犯此数者，俱主灾病，流年值之依此断。

## 问化禄星所主若何？

希夷先生曰

>禄为福德之神。守身命官禄之位，科权相逢必作大臣之职。小限逢之主进财入仕之喜。大限十年吉庆无疑，恶曜来临并羊陀火忌冲照，亦不为害。女人吉凑作命妇，二限逢之，内外威严，杀凑平常。

## 问化权星所主若何？

希夷先生曰

>权星掌判生杀之神。守身命科禄相逢出将入相。科权相逢必定文章冠世，人皆钦仰。小限相逢，无有不吉。大限十年，必然遂志。如逢羊陀耗使劫空，听谗贻累，官灾贬谪。女人得之内外称志，可作命妇。僧道掌山林有师号。

## 问化科星所主若何？

希夷先生曰

>科星上界应试，主掌文墨之星。守身命权禄相逢宰臣之贵。如逢恶曜亦为文章秀士，可作群英师范。女命吉拱，主贵封赠。虽四杀冲破，亦为富贵。与科星拱照冲同论。

## 问化忌星所主若何？

希夷先生曰

>忌为多管之神。守身命一生不顺，小限逢之一年不足，大限十年悔吝。二限太岁交临，断然蹭蹬。文人不耐久，武人纵有官灾口舌不妨。虽商贾技艺人，皆不宜利。 如会紫府、昌曲、左右、科权禄，与忌同宫又兼四杀共处，即发财亦不佳，功名亦不成就。如单逢四杀、耗使、劫空，主奔波带疾。僧道流移还俗。处事只求七分。

## 问擎羊星所主若何？

希夷先生曰

>擎羊北斗之助星。守身命性粗行暴，孤单，视亲为疏，翻恩为怨。入庙性刚果决，机谋好勇，主权贵。北方生人为福，四墓生人不忌。居卯酉作祸兴殃，刑克极甚。六甲六庚生人，必有凶祸。纵富贵不久亦不善终，若九流工艺人辛勤。加火忌劫空冲破，残疾离祖刑克六亲。女人入庙加吉上局，杀耗冲破多主刑克下局。

## 问陀罗星所主若何？

希夷先生曰

>陀罗北斗之助星。守身命心行不正，暗泪长流，性刚威猛，作事进退。横成横破，飘荡不定。与贪狼同度因酒色以成痨，与火铃同处，疥疫不死。居疾厄，暗疾缠绵。辰戌丑未生人为福，在庙财官论，文人不耐久，武人横发高迁。若陷地加杀刑克招凶，二姓延生，女人刑克下贱。

## 羊陀二星总论

玉蟾先生曰

>擎羊陀罗二星属火金，乃北斗浮星，在斗司奏，在数凶厄。羊化气曰刑，陀化气曰忌。怕临兄弟、田宅、父母三宫。忌三合临身命，合昌曲、左右有暗痣、眼痣。见日月女克夫，而夫克妇，为诸宫之凶神。忌同日月则伤亲损目；刑并桃花则风流惹祸；忌贪狼合因花酒以忘身；刑与暗同行招暗疾而坏目；忌与杀暗同度招凌辱而生暗疾；与火铃为凶伴只宜僧道；权刑合杀疾病官厄不免；贪耗流年面上刺痕。二限更遇此，灾害不时而生也。

歌曰

>刑与暗同行，暗疾刑六亲，火铃遇凶伴，只宜道与僧，权刑囚合杀，  
疾病灾厄侵，贪耗流年聚，面上刺痕新，限运若逢此，横祸血刃生。  
羊陀夭寿杀，人遇为扫星，君子防恐惧，小人遭凌刑，遇耗决乞求，  
只宜林泉人，二限倘来犯，不时灾祸侵。

## 问火星所主若何？

答曰

>火星乃南斗浮星也。

希夷先生曰

>火星大杀将，南斗号杀神，若主身命位，诸宫不可临，性气亦沉毒，  
刚强出众人，毛发多异类，唇齿有伤痕，更与羊陀会，襁褓必灾迍，  
过房出外养，二姓可延生，此星东南利，不利西北生，若得贪狼会，  
旺地贵无伦，封侯居上将，勋业着边庭，三方无杀破，中年后始兴，  
僧道多飘荡，不守规戒心，女人旺地洁，陷地主邪淫，刑夫又克子，  
下贱劳碌人。  

## 问铃星所主若何？

答曰

>铃星乃南斗助星也。

希夷先生曰

>大杀铃星将，南斗为从神，值人身命者，性格亦沉吟，形貌多异类，  
威势有声名，若与贪狼会，指日立边庭，庙地财官贵，陷地主孤贫，  
羊陀若凑合，其刑大不清，孤单并弃祖，残伤带疾人，僧道多飘荡，  
还俗定无疑，女人无吉曜，刑克少六亲，终身不贞洁，寿夭仍困贫，  
此星大杀将，其恶不可禁，一生有凶祸，聚实为虚情，七杀主阵亡，  
破军财屋倾，廉宿羊刑会，劫空主刀兵，或遇贪狼宿，官禄亦不宁，  
若逢居旺地，富贵不可论。  

## 羊陀火铃四星总论

玉蟾先生曰

>火铃陀罗金，擎羊刑忌诀，一名马扫星，又名短寿杀，君子失其权，小人犯刑法，  
孤独克六亲，灾祸常不歇，腰足唇齿伤，劳碌多蹇剥，破相又劳心，乞丐填沟壑，  
武曲并贪狼，一世招凶恶，疾厄若逢之，四时不离着，只宜山寺僧，金谷常安乐。  

## 问天空地劫所主若何？

希夷先生

>二星守身命，遇吉则吉，遇凶则凶。如四杀冲照，轻者下贱，重者六畜之命。  
僧道不正，女子婢妾，刑克孤独。大抵二星俱不宜见，定主破财，二限逢之必凶。

歌曰

>劫空为害最愁人，才智英雄误一身，只好为僧并学术，堆金积玉也须贫。

## 问天伤天使所主若何？

希夷先生曰

>天伤乃上天虚耗之神，天使乃上天传使之神。太岁二限逢之不问得地否？  
只要吉多为福其祸稍轻，如无吉，值巨门、羊陀、火铃、忌、天机，其年必主官灾，丧亡破败。  
限至大耗号天伤，夫子在陈也绝粮，天使限临人共忌，石崇巨富破家亡。

## 问天刑星所主若何？

希夷先生曰

>天刑守命身，不为僧道定主孤刑，不夭则贫。父母兄弟不得全，二限逢之主出家，官事牢狱失财，入庙则吉。

歌曰

>天刑未必是凶星，入庙名为天喜神，昌曲吉星来凑合，定然献策到王庭，  
刑居寅上并酉戌，更临卯位自光明，必遇文星成大业，掌握边疆百万兵，  
三不子兮号天刑，为僧为道是孤身，天哭二星皆同到，终是难逃有疾人。  

## 问天姚星所主若何？

希夷先生曰

>天姚守身命，心性阴毒，多疑恐、善颜色、风流多婢、主淫。  
入庙旺主富贵多奴，居亥有学识。会恶星破家败产，因色犯刑。  
六合重逢，少年夭折。若临限不用媒妁，招手成婚。或紫微吉星加，  
刚柔相济，主风骚，加红鸾愈淫，加刑刃主夭。

歌曰

>天姚居戌卯酉游，更入双鱼一并求，福厚生成耽酒色，无灾无祸度春秋，  
天姚星与败星同，号曰人间扫气嚣，辛苦平生过一世，不曾安迹在客中，  
人身偶尔值天姚，恋色贪花性帚凶，此曜若居生旺地，位登极品亦风骚。  

## 问天哭天虚二星所主若何？

希夷先生曰

>哭虚为恶曜，临命最非常。加临父母内，破荡卖田庄。若教身命陷，穷独带刑伤。  
六亲多不足，烦恼过时光。东谋西不就，心事匆忙忙。丑卯申宫吉，遇禄名显扬。  
二限若逢之，哀哀哭断肠